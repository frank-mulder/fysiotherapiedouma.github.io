---
author: gerjanne-van-der-borden-van-roekel
date: 2014-04-14 14:12:50+00:00
draft: false
title: Beweging bij hart- en vaatziekten en na beroerte is beter dan pillen
type: post
url: /beweging-bij-hart-en-vaatziekten-en-na-beroerte-beter-dan-pillen/
categories:

description: Fysieke activiteit werkt even goed als de meeste medicatie om overlijden bij patiënten met hart- en vaatziekten te voorkomen! Bij mensen die een beroerte hebben gehad, werkt het zelfs beter.
---
Dit blijkt uit een studie van de Londen School of Economics en de universiteiten van Harvard en Stanford in het Britisch Medical Journal. De onderzoekers analyseerden 305 studies over het effect van geneesmiddelen en van beweging bij hartpatiënten en mensen die een beroerte hadden gehad.

De onderzoekers ontdekten dat bij patiënten met een hart- en vaatziekte het effect van regelmatige beweging na een hartaanval vergelijkbaar is met dat van geneesmiddelen zoals statines, beta-blokkers, ACE-remmers en plaatjesremmers.

Ook bij pre-diabetes (een voorstadium van diabetes type twee) had beweging een vergelijkbaar effect als de courante geneesmiddelen. Bij hartfalen waren geneesmiddelen (vooral diuretica) evenwel effectiever dan een bewegingsprogramma. Na een beroerte was beweging dan weer effectiever dan geneesmiddelen zoals plaatjesremmers en bloedverdunners om overlijden te voorkomen.

De onderzoekers besluiten dat fysieke activiteit een potentieel alternatief is voor geneesmiddelen. Ze benadrukken evenwel dat het niet de bedoeling is dat mensen ineens stoppen met hun medicatie. Wel is veel meer onderzoek nodig waarin geneesmiddelen en fysieke activiteit bij patiënten met hart- en vaatziekten direct met elkaar worden vergeleken, zeggen ze.
