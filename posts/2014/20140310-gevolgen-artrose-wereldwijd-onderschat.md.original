---
author: walter-bout
date: 2014-03-10 15:40:15+00:00
draft: false
title: Gevolgen artrose wereldwijd onderschat!
type: post
url: /gevolgen-artrose-wereldwijd-onderschat/
categories:

keywords:
- artrose
- knieartrose
- heupartrose
description: De beperkingen die mensen ondervinden door heup- en knieartrose nemen overal in de wereld fors toe en worden onderschat.
---
De gezondheidszorg moet zich voorbereiden op een flinke toename in de vraag naar artrosezorg en -behandeling. Dit stellen Australische wetenschappers na een groot onderzoek dat gebruikmaakte van internationale gegevens.

De onderzoekers vergeleken in een internationale databank de gegevens van knie- en heupartrose met 290 andere aandoeningen. Belangrijke uitkomst: heup- en knieartrose staan op de 11e plaats als het gaat om de ernst van lichamelijke beperkingen en handicaps veroorzaakt door de 291 aandoeningen die meetelden in het onderzoek.

De Australiërs tekenen hierbij aan dat de echte wereldwijde last door artrose waarschijnlijk nog hoger ligt en dus onderschat wordt. Dit komt door de manier waarop de gegevens in de databank worden verzameld. Volgens hen is heup- en knieartrose een van de belangrijkste redenen van beperkingen en handicaps wereldwijd. Een last die door de vergrijzing en de toename van ernstig overgewicht nog meer zal stijgen. De gezondheidszorg zal zich in alle landen moeten voorbereiden op een flinke toename aan zorgvraag voor de behandeling van heup- en knieartrose.

Voor het Reumafonds onderstrepen de uitkomsten van dit onderzoek nog eens het belang van onderzoek naar betere behandelingen voor artrose. Financiering van wetenschappelijk onderzoek naar artrose is een van de speerpunten van het fonds.

_Bron: www.fysioforum.nl_
