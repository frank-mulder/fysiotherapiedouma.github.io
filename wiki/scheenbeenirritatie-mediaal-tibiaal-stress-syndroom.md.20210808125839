---
author: bas-van-baaden
date: 2017-05-16 08:27:36+00:00
draft: false
title: Scheenbeenirritatie ("mediaal tibiaal stress syndroom")
type: wiki
url: /wiki/scheenbeenirritatie-mediaal-tibiaal-stress-syndroom/
categories:
- Bot
- Loopstoornis
tags:
- irritatie
- mediaal tibiaal stress syndroom
- MTSS
- scheenbeenirritatie
- shinsplint
- sporttrauma
---

## Shinsplint (scheenbeenirritatie)


**Mediaal tibiaal stress syndroom (MTSS) is een aandoening die [pijn](/wiki/pijn/) oplevert aan de binnenkant van de scheen (de voorkant van het been, tussen de [knie](/categories/knie/) en de [enkel](/categories/enkel/)). MTSS wordt meestal scheenbeenirritatie of shinsplint genoemd vanwege de plaats van de pijn op het scheenbeen.**

MTSS is een van de meest voorkomende sportblessures. Het tast zowel de spier aan de binnenkant van de scheen als het bot waaraan die vastzit. MTSS kan wel tot 35% van alle sporters treffen die hardlopen en springen, zoals langeafstandlopers, sprinters, basketballers, tennissers of gymnasten. Militairen, dansers en andere actieve mensen kunnen ook MTSS ontwikkelen. Een fysiotherapeut kan u helpen om van MTSS te herstellen en u oefeningen en tactieken leren om nieuw letsel te voorkomen.


## Wat is scheenbeenirritatie (mediaal tibiaal stress syndroom)?


Mediaal tibiaal stress syndroom ontwikkelt zich wanneer teveel druk op de tibia (het scheenbeen) wordt geplaatst. De [spieren](/categories/spieren/) die zich aan de tibia hechten kunnen een overbelasting op het bot veroorzaken. Deze spieren zijn de musculus tibialis posterior, de musculus soleur (scholspier) en de musculus flexor digitorum longus.

De meest voorkomende risicofactoren voor MTSS zijn onder andere:




* Afvlakking van de wreef van de [voet](/categories/voet/) bij staan (overpronatie)
* Een sporter zijn, die meedoet aan herhaald springen en/of rennen
* Vrouw zijn
* Buitensporig bewegingsbereik in de heup
* Kleine dijomvang bij mannen
* Hoge BMI (>20.2)



## Hoe voelt mediaal tibiaal stress syndroom?


U kunt MTSS hebben als u pijn voelt in het midden of aan de onderkant van de scheen. De pijn kan scherp zijn als u het gevoelige gebied aanraakt, of zich als een doffe pijn uiten tijdens of na een training. Als MTSS zich aan het ontwikkelen is kan de pijn aanwezig zijn bij het begin van een training en later in de training minder opvallen. De aandoening kan in de loop van de tijd erger worden en tijdens de hele trainingsroutine pijn opleveren, en ook na de training aanhouden.


## Hoe wordt mediaal tibiaal stress syndroom vastgesteld?


Uw fysiotherapeut zal een grondige evaluatie doen en uw gezondheidsgeschiedenis opnemen. Uw therapeut zal uw gezondheid in het algemeen, uw mobiliteit, flexibiliteit en loop- en hardloopbewegingen beoordelen. Uw fysiotherapeut zal zachte druk op de scheen, enkel en voet uitoefenen om MTSS te diagnosticeren. Het duidelijkste symptoom van MTSS is pijn als druk op bepaalde delen van de scheen wordt uitgeoefend.


## Hoe kan een fysiotherapeut helpen bij mediaal tibiaal stress syndroom?


Uw fysiotherapeut zal vaststellen welke risicofactoren uw MTSS hebben veroorzaakt en zal u leren hoe u die oorzaken kunt aanpakken. Er wordt een behandelplan opgesteld dat bij u past en bij wat uw lichaam nodig heeft om te herstellen en nieuw letsel te voorkomen.

Om de pijn te verlichten kan de fysiotherapeut het volgende voorschrijven:



* Rust van de belastende activiteit of training
* 3 keer per dag, 15 tot 20 minuten ijs aanbrengen op het gevoelige gebied
* Oefeningen om de spieren rond de scheen voorzichtig te stretchen
* De wreef van de voet of de aangedane beenspieren intapen
* Hands-on massage van het geblesseerde weefsel

Om de zwakke spieren sterker te maken kan uw fysiotherapeut het volgende voorschrijven:

* Oefeningen die de rotatie van de [heup](/categories/heup/) en abductie (een been van het andere been weg optillen), en extensie (het been achter uw lichaam optillen) vergroten om de druk op het [onderbeen](/categories/onderbeen/) te verlichten
* Oefeningen die de kracht in de wreef en de scheenbeenspier vergroten om de overpronatie (afvlakking) van de wreef te verminderen

Uw fysiotherapeut kan ook nog het volgende voorschrijven:

* Stretches voor dijbeen- en voetspieren
* Oefeningen met één been, waaronder hurken, reiken of op de tenen staan
* Aangepaste sprong- en landingstechnieken voor springende sporters
* Aangepaste been- en voetcontrole bij het lopen en hardlopen
* Nieuwe schoenen met betere ondersteuning bij het lopen of trainen.

Uw fysiotherapeut kan verder nog ortheses of steunzolen voorschrijven die de wreef van de voet steunen als uw voet te veel afvlakt of als uw voetspieren te zwak zijn.

Acupunctuur is zeker ook geïndiceerd als behandeling.


## Kan mediaal tibiaal stress syndroom worden voorkomen?


Fysiotherapeuten raden het volgende aan om MTSS te voorkomen:



* Laat elk jaar een onderzoek doen naar functionele fitheid, inclusief kracht, flexibiliteit, mobiliteit en een sport-specifieke analyse
* Doe dynamische stretchoefeningen voor een training en statische stretches na een training
* Doe oefeningen voor kracht en uithoudingsvermogen voor de voet-, heup- en bekkenspieren.
